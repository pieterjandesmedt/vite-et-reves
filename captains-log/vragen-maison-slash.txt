1. Hoe lang zijn jullie al onderweg

In augustus hebben we een 'shake-down cruise' gedaan met de kindjes. Twee weken in de Egeïsche Zee en de golf van Aegina om Vite & Rêves beter te leren kennen. We zijn 'echt' op wereldreis vetrokken op 19 september in Lavrion in Griekenland. Begin december zijn we eindelijk uit de Middellandse Zee geraakt - in november was het daar heel stormachtig en hadden we constant tegenwind. Dan via Marrokko (december) naar de Canarische eilanden (januari), dan naar Kaapverdië (februari) en dan de Atlantische Oceaan overgestoken naar de Caraïben (maart).


2 wie zeilt? (hebben jullie crew mee?)

Ik zeil en had al redelijk wat zeilervaring, maar intussen heeft Barbara ook al heel wat ervaring natuurlijk. We hebben een Frans-Engels koppel aan boord genomen in Las Palmas voor de Atlantische oversteek, vooral om dat we meerdere weken nachtwacht alleen niet zagen zitten. 50 dagen later, in Tobago, hebben we afscheid genomen. Zij zijn per vliegtuig doorgereisd naar Costa Rica om daar in een surfschool te gaan werken.


3 wanneer is het idee ontstaan? waarom wilde je dit doen?

Ik ben er al een jaar of tien mee bezig. Ik heb iets te veel reisverhalen gelezen van mensen die de wereld omzeild hebben. We huurden ook vaak eens met vrienden een zeilboot voor een weekje, dus we wisten dat we allebei van zeilen houden. Maar na zo'n week zeilen bekroop mij altijd het gevoel dat het te snel voorbij was. Je kan ook niet echt een land ontdekken op een week tijd.

Zeilen is een supertrage manier van reizen, dus als je ergens wil geraken en het nog wil bezoeken ook, heb je al gauw meer tijd nodig. Tegelijk is het een heel mooie en bevrijdende manier van reizen. Als je een mooie plek tegenkomt, gooi je gewoon het anker uit en blijf je zolang je wil. Je bent van niemand afhankelijk, en je doet wat je wil. Je komt op plaatsen die ver van de platgetreden paden liggen.

Gaandeweg is het idee gegroeid om een langere zeiltocht te ondernemen, om zo een stuk van de wereld te ontdekken waar we anders nooit zouden komen. Het heeft een tijdje geduurd om Barbara te overtuigen, maar heel geleidelijk, zonder druk, is dat toch gelukt.


4 wij zitten hier nu ruim twee weken binnen met kinderen en trachten die 'zoet' te houden, hoe doe je dat op een lange overtocht?

Ik hoor nu ook regelmatig ouders klagen dat het zo moeilijk is om dag in dag uit met hun kinderen 'opgesloten' te zitten. Wij leven al maanden non-stop met onze kinderen op een oppervlakte van ongeveer 5x6m. Alles went.

In feite houden de kinderen zichzelf grotendeels bezig. We hebben niet veel speelgoed mee: wat Lego, Playmobil en kleine autootjes, luisterverhalen, papier, stiften en potloden om te kleuren. Andreas, onze oudste, kan zich ook uren bezighouden met lezen, en bij Helder begint dat ook te komen. Af en toe halen we een gezelschapsspel boven.

We hebben ook een tablet waar een tekenprogramma en een muziekprogramma op staat (geen spelletjes), maar die gebruiken we vooral voor navigatie, dus daar kunnen ze niet mee bezig zijn tijdens het zeilen. Op het strand zijn een schopje en een emmertje genoeg, de natuur zorgt voor de rest.

Ik heb ergens gelezen dat een kind vandaag gemiddeld 150 stukken speelgoed heeft, maar dat ze stress krijgen als ze er meer dan 6 tegelijk hebben. Daar hebben de onze alvast geen last van dus.

Wij zijn er enorm van verbaasd hoe weinig kinderen nodig hebben om zich te amuseren. Hun fantasie is eindeloos. Een voorbeeld: In Europa kochten we af en toe bij het boodschappen doen een kindersurprise. Nu nog spelen ze bijna elke dag met die kleine plastic poppetjes, die allemaal een eigen naam en karakter hebben, waarvoor ze legohuizen- en voertuigen bouwen, of die een druk sociaal leven hebben opgebouwd met de playmobilmannetjes.



5 hoe oud zijn de kinderen?

Andreas is 9 geworden in februari, Helder wordt 7 in mei en Mira werd 4 in december.


6 hoe ziet een standaard dag eruit aan boord?

Er zijn geen standaard dagen aan boord. We eten ontbijt, dan werken de jongens wat voor school, en dan proberen we iets leuks te doen. Het land ontdekken, naar het strand gaan, een brood bakken, eten maken en 's avonds af en toe een leuk restaurantje uitzoeken. Boodschappen doen bijvoorbeeld, neemt meer tijd in beslag dan wanneer je op land woont.


7 in welke mate helpen de kinderen mee? (concreet)

Ze zijn eigenlijk te jong om mee te helpen zeilen. Af en toe helpen dragen bij het boodschappen doen, of helpen bij het koken :) Oudere kinderen zouden daarbij handiger zijn, maar pubers brengen dan weer een hele resem andere uitdagingen mee waarvan ik niet zeker ben of ik er op een boot zou mee willen omgaan.

Ik denk dat 7 tot 12 een ideale leeftijd is om kinderen mee te nemen. Ze zijn al heel zelfstandig dan en kunnen goed helpen, maar zijn toch nog 'kind' genoeg om met een open geest naar de wereld te kijken. Plus ze nemen dan nog niet veel plek in, wat handig is op een zeilboot.



8 hoe reageren ze? missen ze soms het 'gewone' leven?

Ze misten in het begin vooral hun vriendjes en en familie. Intussen zijn ze het wel gewoon geworden. Twee keer zijn mijn ouders op bezoek gekomen en dat is altijd een heel blij weerzien (en een moeilijk afscheid).



9 intieme vraag: hoe blijf je alles betalen?

We hebben redelijk wat geld kunnen sparen op voorhand. Daarnaast hebben we een bootlening die we gaan terugbetalen eens we de boot verkopen. Leven op een boot is vrij goedkoop, zeker als je veel voor anker ligt in een baai in plaats van voor ligplaatsen in de haven te kiezen. Als we de boot kunnen verkopen zal het waarschijnlijk goedkoper uitkomen dan een jaar in België blijven.


10 huis en co in België: verkocht? verhuurd?

Ons huis is met alle meubels erin verhuurd, zodat we in elk geval geen geld moeten uitgeven aan onze hypotheek of bergruimte. Mijn broer gebruikt de auto en scant onze post in. Dringende dingen regelt hij. Verder hebben we op voorhand zo veel mogelijk spullen weggegooid, weggegeven en verkocht. Toch hadden we nog verbazend veel over. Dat staat in dozen bij onze ouders. Ik denk dat we daarin bij onze thuiskomst ook nog eens een grote schifting gaan houden.


11 wat met jullie jobs?

Ik ben zelfstandig computer ingenieur, dus ik kan werken wanneer ik wil. Ik heb op voorhand wat gespaard en mijn loon op 0 gezet zodat mijn eenmansbedrijf het jaar 'overleeft'. In feite zou ik op reis ook kunnen werken, maar voor een jaar heb ik er voor gekozen dat niet te doen en er volop van te genieten. Even geen deadlines meer. Barbara werkt in het onderwijs en kon een jaar loopbaanonderbreking krijgen.


12 wat heeft de reis al allemaal geleerd? (denk ruim: taalkundig, way of life, sociale omgang, ...)

Na 50 dagen met onze crew spreken onze jongens al een aardig mondje Engels, zelfs Mira kan zich verstaanbaar maken. We hebben geleerd dat we niet zoveel nodig hebben als we denken: niet veel kleren, niet veel water, niet veel luxe, niet veel spullen. Verder zijn bijna alle mensen ter wereld vriendelijk en behulpzaam, maar dat wist ik al van eerdere reizen.


13 wat met school? (thuisscholing?)

De kinderen bleven ingeschreven op school. Zowel de directie als de leerkrachten zijn superenthousiast over het project en werken volledig mee. De leerkrachten sturen ons materiaal door en wij houden hen op de hoogte van de vooruitgang. Ze gebruiken onze reis ook in de lessen wereldoriëntatie.



14 waar zitten jullie nu? What's next?

We zitten nu op Grenada. Sinds we de Atlantische Oceaan overgestoken zijn, nemen we meer tijd om landen te bezoeken. Dat komt vooral omdat het hier voor ons ook 'nieuw' is. Daarvoor zaken we vooral in de Middellandse Zee, maar daar (Griekenland, Italië, Spanje), waren we al geweest, soms al verschillende keren. We gaan nu langs de westelijke Caraïben naar het noorden varen, maar voor het orkaanseizoen (begint in mei), moeten we daar weg zijn: terug naar het zuiden, of veel verder naar het westen. Het oorspronkelijke plan was om via het Panamakanaal door te steken naar de Stille Oceaan en dan via de duizenden eilandjes van Polynesië naar Australië te varen en daar de boot te verkopen, maar een jaar is daarvoor wat te kort. We weten nog niet goed hoe we dat gaan oplossen. Misschien varen we terug naar Europa? Of we laten de boot hier even liggen, sparen nog wat geld, en nemen een tweede jaar om Polynesië te verkennen.


15 Hoe verliep de overtocht over de Atlantische?

Het was ruiger dan we hadden verwacht. De eerste dagen stond er vrij veel wind (30-40 knopen voor de kenners) met 4-5 meter hoge golven tot gevolg. Gelukkig gedroeg Vite & Rêves zich heel goed en na een dag of zo verminderde de stress en onzekerheid. We hadden ook twee fantastische crewleden meegenomen vanuit Las Palmas in Gran Canaria. Zij waren een grote hulp, niet alleen bij het zeilen en het wachthouden 's nachts, maar ook bij het dagelijkse leven: eten maken, met de kindjes bezig zijn, het huishouden, vis vangen, en gewoon ook om een met een pintje te zitten filosoferen over het leven.


16 wanneer zijn jullie 'rond'?

Ik zou graag tot in Australië of Zuid-Oost Azië zeilen, vooral om het meer ongerepte Polynesië te verkennen. We hebben zo lang voorbereid dat het zonde lijkt om het nu maar half en aan sneltempo te doen. Barbara blijft vasthouden aan 'maximum één jaar'. Dus wanneer we 'rond' zijn hebben we als koppel nog niet volledig uitgemaakt.


17 Hoe staan jullie tegenover de gedachte terug te keren naar business as usual?

Ik hou van m'n werk en als freelancer kom ik altijd in nieuwe en onverwachte situaties terecht. Op dat gebied gaat de overgang van zeilen naar werken niet te groot zijn :). Verder gaat het deugd doen om weer een douche te kunnen nemen met warm water wanneer ik er zin in heb. En af kunnen spreken met vrienden wanneer ik maar wil. De regelmaat van landleven is dikwijls saai, maar ook heel makkelijk en rustgevend.



18 zou je aanraden aan andere gezinnen en zo ja, waarom? Is een boot hierbij noodzakelijk?  (of raad je 'gewoon' een sabbatsjaar aan)

Ik zou het alleen aanraden aan mensen die van zeilen of kamperen houden en niet zeeziek worden. Natuurlijk is een boot niet noodzakelijk. Je kan een heel stuk van de wereld zien in een omgebouwd busje, of zoals vrienden van ons gedaan hebben, met een paar vliegtickets. Het handige aan zeilen is dat je je hele huis meehebt en dat de verplaatsing op zich gratis is. Je kan makkelijk weken aan een stuk off-grid gaan.

Ik raad iedereen aan om zijn pensioen niet uit te stellen tot je te oud bent om er van te genieten. Er zijn maar een paar momenten in je leven waarop je dit soort dingen kan doen: voor je gaat werken, voor je aan kinderen begint, rond je 40ste en na je pensioen. En het kost allemaal veel minder dan je denkt. Voor de prijs van een auto heb je al een boot waar je als koppel de hele wereld mee kan rondzeilen.



19 wat is je tot nu toe het meest bijgebleven?

Zo veel dingen: De eerste keer in een verlaten baai in Griekenland, net voor een onweer veilig in het haven geraken bij Monemvasia, het middeleeuwse Monemvasia zelf, waterhozen ontwijken, volledig alleen zijn op Shipwreck Beach op Zakynthos, Ithaka en het paleis van koning Odysseus, onze eerste 'oversteek' van Griekenland naar Italië (hoe onervaren waren we toen nog), het constante gevecht met de veranderlijke wind in de Middellandse zee, nachtzeilen en achtervolgd worden langs de zuidkust van Italië, ons anker dat helemaal verbogen was na een hevig, uren durend onweer in Sicilië, voor anker gaan midden in een archeologisch gebied in Sardinië, de uitputtende oversteek van Sardinië naar Menorca, eindelijk weer warmer weer in het zuiden van Spanje, de straat van Gibraltar, de gastvrijheid en vriendelijkheid van de Marokkanen in Tangiers, het drijvend dorp van Nederlandse zeilers die we in Las Palmas leerden kennen, onze oversteek naar Kaapverdië, met dolfijnen die 's nachts op vliegende vissen jaagden, allemaal lichtgevend door het plankton, de grootsheid van de golven op de Atlantische Oceaan, de geur en de geluiden van ontwakend regenwoud bij aankomst in Tobago.

Er gebeurt bijna elke dag iets nieuws en onverwacht. Vaak denken we aan iets terug, dat al zo lang geleden lijkt, maar eigenlijk maar een maand of drie daarvoor gebeurd is. De tijd glipt niet meer door onze vingers zoals bij ons landleven. Reizen per zeilboot maakt dat je leven rijer is en bol staat van de ervaringen.



20 wat valt/viel er tegen?

Je moet zelf zorgen voor alles, vooral voor dingen die op land vanzelfsprekend zijn: Hebben we genoeg elektriciteit? Hebben we genoeg water? Is dat drinkbaar water? Wanneer kunnen we nog eens onze kleren wassen? Of onszelf? Drijft ons huis vannacht niet weg?

De Middellandse Zee in november was ook geen lachertje. Stormachtig en koud en constant tegenwind voor wie naar het westen wil. Sommige dagen had ik het helemaal gehad met het bootleven toen.

Ook dacht ik dat we meer contact zouden hebben met mensen onderweg, andere cruisers of locals. Enerzijds zijn de kinderen een makkelijke manier om contact te leggen, anderzijds leg je, wanneer je alleen reist, veel sneller contact.

En ik mis een vaatwas. Elke dag met de hand staan afwassen in koud water is ook niet je dat.


21 hoe bereid je je voor op zo'n avontuur? (wars van leren zeilen :-) )

Veel lezen en naar youtube kijken :) We leven in een tijd waarin alle kennis van de wereld aan je vingertoppen ligt. Verder: je leven vereenvoudigen, al je overbodige spullen verkopen, weggeven of weggooien. Als je niet gezond bent, eerst maken dat je gezond wordt. Het buitenleven, de zon, de zeelucht en het zwemmen helpen daarbij ook stukken natuurlijk. En vooral: jarenlang iets minder uitgeven dan je verdient. De tering een eindje onder de nering zetten. Het is verbazend hoeveel geld je na jaren spaart als je elke maand automatisch iets opzij legt.


22 nog zaken die je graag kwijt wil? (mss toch iets over de effecten van de pandemie op jullie reis nu?)

Met de pandemie is het iets moeilijker geworden om te reizen. Vele landen sluiten hun grenzen, of leggen bij aankomst 14 dagen quarantaine op. Langs de andere kant is een boot een natuurlijke manier om in zelf-quarantaine te gaan. Wat wel enorm tegenvalt is dat we nu niet meer het binnenland kunnen bezoeken. Enkel noodzakelijke verplaatsingen zijn toegestaan, met andere woorden: 'boodschappen doen'.
